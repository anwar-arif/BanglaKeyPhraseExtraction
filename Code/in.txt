এই বিকেলে মানুষের ঘামের মাঝেও কামাল হোসেন প্রশান্তি পাচ্ছে, 
সে তার কালো ফ্রেমের চশমা বুকপকেটে নিয়ে কপালের সূক্ষ্ম ঘাম মুছে নেয় রুমাল দিয়ে। 
কামাল হোসেন’কে সুদর্শন বলা চলে, তার উচ্চতা ৫ ফিট ৯ ইঞ্চি, শ্যামলা গায়ের রঙ। 
মাথা ভর্তি চুল এবং চাপ দাঁড়ি। জুলফি নিয়ে তার তেমন মাথাব্যথা নেই তবে জয়োস্মিতার কথামতো সে জুলফি রেখেছে। ফোন বের করে সে দ্যাখে ১৭টা মিসকল, একটা মেসেজ। 
সুলগনা মেসেজ করেছে। কামাল হোসেনের মাথা কিছুক্ষণ কাজ করলো না, সুলগনা তাকে ফোন করতে বলেছে মেসেজ দেখামাত্রই, কামাল হোসেন ফোন করে সুলগনার ফোন বন্ধ পেল। 
সে আর কিছু করতে না পেয়ে ফোন পকেটে ঢুকিয়ে একটু চোখ বন্ধ করে। সে মনে করলো সুলগনার কথা – কতদিন সে দ্যাখে নি মেয়েটাকে! 
আর কিছু না, কামাল হোসেনের মনে পড়ে সুলগনার সাথে প্রথমদিকের দিনগুলোর কথা। এই মেয়েটা তাকে কি অপমানই না করেছিল ভালবাসার প্রস্তাব করায়। 
সেই সময় কামাল হোসেন ব্যবহার করতো ফেইসবুক বেশ। ফেইসবুকে পরিচয় সুলগনার সাথে, বিশ্ববিদ্যালয়ের একই শিক্ষাবর্ষে হলেও অন্য বিভাগে পড়তো মেয়েটা।